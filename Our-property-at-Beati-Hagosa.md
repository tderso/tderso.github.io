---
layout: post
title: Our Property at Be'ati Hagosa
postHero: /images/BHagosa-New-Logo.png
author: Tekle Derso
authorTwitter: 
gravatar: 
postFooter: Additional information, and maybe a <a href="#">Link or two</a>
---


# ብዓቲ ሓጎሳ

_ግንቦት 18 ቀን 2010 ዓ.ም. - ሰኔ 3 ቀን 2010 ዓ.ም._

(_Report of 22 June 2018_)


# የወላጆቻችን ንብረት

ወላጆቻችን ጎይታይ ባሻይ ደርሶ ኃይሉ እና ወ/ሮ ኣምለሱ ብሩ ከብዙ ዓመታት ጀምሮ በአሁኑ ጊዜ የትግራይ ምሥራቃዊ ዞን፣ ጎልዓ-ገናሕቲ ጣቢያ ተብሎ በሚታወቀው ቀበሌ ውስጥ ዝባን ዓዲ በተባለው አካባቢ ልዩ ስሙ ብዓቲ ሓጎሳ ውስጥ ቤት ሠርተው ንብረት አፍርተው ከዚህ ዓለም በሞት እስከ ተለዩበት ጊዜ ድረስ ሲኖሩ ቆይተዋል። በሕይወት ዘመናቸውንም እኛን ልጆቻቸውን ወልደው በዚያው ቦታ ያሳደጉን ሲሆን በተለይ ወላጅ እናታቸን ወ/ሮ ኣምለሱ ብሩ ደግሞ የልጅ ልጆቻቸው ለማየትና ለመሳም በቅተዋል።

እኛ ልጆቻቸው በሥራ ምክንያት ከቦታው ርቀን የምንኖር ብንሆንም በደርግ የመጨረሻ ዘመን አካባቢ ተፈጥሮ በነበረው የሠላም መታወክ ምክንያት ለአጭር ጊዜ ከሚቋረጥ በስተቀር በየዓመቱ ከባሻይ ደርሶ እና ከወ/ሮ አምለሱ ልጆች መካከል አንዳችን መጥተን ቦታውን ሳናይ እና ስለ አጠባበቁ ሁኔታ ሳንከታተል የቀረንበት ጊዜ አልነበረም። ሁሌ እየመጣን ስንከታተል ቆይተናል።

ወላጅ እናታችን ወ/ሮ ኣምለሱ ብሩ ከዚህ ዓለም በሞት ተለይተው የአርባ ቀን መታሰቢያቸውን እና ተዝካራቸውን ለማውጣት ሁላችንም ልጆቻቸው ብዓቲ ሓጎሳ ተገኝተን ነበር። በሥነ-ሥርዓቱ መጨረሻም ስለ ቤቱና ንብረቱ አጠባበቅ በተመለከተ ተወያይተን የነበርን ሲሆን፣ በየወሩ የተወሰነ ገንዘብ እየተከፈላቸው እናታችንን ሲረዱ የቆዩትን የእናታችን የወንድማቸው የልጅ ልጅ የሆኑትን አቶ ወልደገብርኤል ሃፍቱ በቤቱ ውስጥ እየኖሩ ቤቱንና ንብረቱን እንዲጠብቁ ወስነን ሄደናል። ለድካማቸውም ከቤቱና ከንብረቱ ከሚያገኙት ጥቅም በተጨማሪ እንደ በፊቱ የተወሰነ ገንዘብ ሲከፈላቸው ቆይቷል። በጊዜው ቤቱን ለቀው እንዲሄዱ ማድረግ እንደሚቻል ጠፍቶን ሳይሆን የቅርብ ዘመዳችን በመሆናቸው ማስወጣቱን ባለመፈለጋችን ነበር። ነገር ግን የኛ ዘመድ መውደድ በመጨረሻ ላይ ከባድ ዋጋ አስከፍሎናል።

ችግሩ የጀመረው አቶ ወልደገብርኤል እኛን በጉዳዩ ላይ ሳያማክሩ የወላጆቻችን ይዞታ በነበረው ቦታ ላይ ቤት መሥራታቸው ነበር። ነገር ግን ይህን በማድረጋቸው ከኛ በኩል አንድም ጥያቄ አልቀረበባቸውም ነበር። እየዋለ እያደረ ስንከታተላቸው አካሄዳቸው ቦታውን በሙሉ ለራሳቸው ለማስቀረት የሚያመለክት ሆኖ በማግኘታችን ብዙ ጊዜ በቃል ምክር ሰጥተን የማይመለሱ ሆኖ በመገኘቱ፣ አካባቢውን የሚጠብቅ የተተከሉ የተለያዩ ተክሎችን ውሃ የሚያጠጣ ሌላ ጠባቂ ለመቅጠር ተገደን ነበር። በዚህም መሠረት አቶ ሓጎስ ማሕራይ የሚባሉ እንዲጠብቁ ተቀጥረው ሲሠሩ የቆዩ ሲሆን፣ በሳቸው ጊዜ አካባቢው ጥሩ ልምላሜ አሳይቶ ነበር። አሁን በኣካባቢው ከተከልናቸው ጥዶችና ወይራዎች ፀድቀው የሚገኙት በሳቸው ጥረት የፀደቁት ናቸው። ከሳቸው ቀጥሎ ደግሞ ወዲ ሻምበል የሚባል ለጥቂት ወራት ጠብቆ የነበረ ሲሆን እሱ ለቅቆ ሌላ ለመቅጠር በምንዘጋጅበት ጊዜ አቶ ወልደገብርኤል ለምን ባዕድ ሰው በመካከላችን ይገባል? እኔ ልጠብቅ በማለቱ፣ በኛ በኩል ደግሞ የሚሰጥህ ምክርና መመሪያ አልቀበልም በማለትህ ነው እንጂ በመመሪያችን መሠረት ለመሥራት ዝግጁ ከሆንክ እኛም ባዕድ እንዲመጣ ፍላጎታችን አይደለም። ስለዚህ ድንበር አልፈህ ያጠርከውን ወደ ትክክለኛ ቦታው መልስ፤ አጉል ቦታ የተከልካቸውን የባህር ዛፍ ችግኞችና በለስም አንሳ። ይህንን ተግባራዊ ማድረግህ ወኪሎቻችን ሲያረጋግጡልን ሥራ ትጀምራለህ። ይህንንም እንደ በፊቱ በቃል ሳይሆን በጽሑፍ ሆኖ ውል እንዋዋል፤ የሚል መልስ ተሠጥቶት ፍቃደኛ በመሆኑ፣ ውል ተጽፎ ተፈራርመናል።

ወኪሎቻችንም የተጠየቀውን ተግባራዊ ማድረጉን ስላረጋገጡልን ተቀጥሮ ሥራውን ቀጥሏል። በቀጣዩ ዓመት መጥተን ስናየው ግን አሁንም የሚሰጠውን መመሪያ ተከትሎ የማይሠራ መሆኑን ስላረጋገጥን፣ ውሉ በተጠናከረ ሁኔታ እንዲከለስ ተደርጎ ተዘጋጅቶ እንደገና ተፈራርመናል። በየዓመቱ በክረምት ጊዜ እየመጣን የምንተክላቸው ተክሎች የማይፀድቁ ከመሆናቸወም በላይ በ2005 ዓ.ም. ግን እግሪ ብዓቲ ሓጎሳ ላይ ችግኝ፣ ዓውዲ አካባቢ ደግሞ አጥር ስናጥር አናሠራም ብለው ከልክለውናል። በተለይ የወ/ገብሬኤል ባልተቤት ዶማ ከእጃችን ነጥቃለች። ዓውዲ አካባቢ አጥር ለማጠር ስንሞክር ደግሞ እሪታ በመልቀቅ አካባቢውን በመረበሿ፣ በጊዜው እዚያ የነበሩ የአገር መከላከያ ሠራዊት አባሎች ተደናግጠው በመድረስ የፀጥታ ቀጣና በሆነ አካባቢ እሪታ መልቀቅ ለሥራቸው እንቅፋት የሚፈጥር መሆኑን ስለገለፁ ሥራውን ለማቆም ተገድደናል። የወ/ገብርኤል ቤተሰቦችም እኛ የተከልናቸውን የጥድና የወይራ ችግኞችም ነቃቅለው በመጣል በቦታው ባሕር ዛፍ ተክለውበታል። እግሪ ብዓቲ ሓጎሳ ላይ በወላጆቻቸን ጊዜ ታርሶ የማያውቀውን ቦታም ነባር የተፈጥሮ ተክሎች መንጥረው ወደ እርሻ ማሳነት ቀይረውታል። በኋላ ነገሩን ስናጤነው ለካስ ከኛ ጋር ውል ሲዋዋሉ የቆዩት የውርስ መብታችን ማስከበሪያ ጊዜ በይርጋ እስኪያልፍ ድረስ ለማስመሰል ኖሯል። የወላጆቻችንን ቤትና ንብረት እንዲያስረከቡን በከሰስናቸው ጊዜ ቤቱንና ንብረቱን ለ48 ዓመታት ትተውት የሄዱ፣ ወራሾች ቢሆኑም በጊዜው መብታቸውን ያላስከበሩ ስለሆኑ ቤቱና ንብረቱ በይርጋ ለኛ ይገባል ብለው ተከራክረዋል።

ጉዳዩ በፍርድ ቤት ሲጓተት ቆይቶ በመጨረሻ በሰጠው ፍርድ ቤቱ የወራሾች ስለሆነ ከቤቱ እንዲወጣና እንዲያስረክብ ሲውስንበት፣ አንዳንድ ሰዎች ጉዳዩን በትክክል ሳያጤኑ (ወይም አውቀወም ሊሆን ይችላል) በሰጡት የተምታታ ምስክርነት ቃል ወ/ገብርኤል ከወላጅ እናታችን ጋር እንዳደገ አድርጎ ፍርድ ቤቱ ግንዛቤ በመውሰድ፣ በቤቱ አካባቢ የሚገኘው በሌሎች ሰዎች ያልተያዘው ክፍት ቦታ በላዩ ላይ ካሉት ተክሎች ጋር እኩል ተካፈሉ የሚል ፍርድ ሰጥቷል።

# ሽምግልና

የፍርድ ቤቱ ክርክር እንዲህ ባለ ውጤት ከተጠናቀቀ በኋላ ንብረታችንን ለማግኘት ሁለት አማራጮች ነበሩ። የመጀመሪያው ፍርዱ እንዲፈጸም የሚጠይቅ ፋይል በፍርድ ቤት በኩል መክፈት ሲሆን፣ ሁለተኛው አማራጭ ደግሞ ነገሩን በሽምግልና ለመጨረስ መሞከር ነበር። እኛ የመረጥነው ነገሩን በሽምግልና ለመጨረስ ነው። ምክንያቱም ነገሩ በፍርድ አፈጻጸም ቢያዝ ጉዳዩን በቅርበት የማያውቁት የፍርድ አስፈጻሚዎች ስለሚመጡ፣ የቤተሰባችንም ታሪክ ያውቃሉ ብሎ መጠበቅ ስለማይቻል ውጤቱ አርኪ ላይሆን ይችላል። በሽምግልና ከሆነ ግን የቤተሰባችንን ታሪክ የሚያውቁ ሽማግሌዎች መምረጥ ስለሚቻል የምንፈልገውን ቦታ ለማግኘት ያለን ዕድል የተሻለ እንደሚሆን በማመን ነበር። በዚህም መሠረት ወንድሞቻችን

- አቶ ባሕታ ገብረሕይወት
- አቶ ገብረመድህን ደስታ

ዓዲግራት ከሚገኙት ጋር ግንኙነት በማድረግ ተቃራኒው ወገን ለሽምግልና ያለው ፍላጎት ምን ያህል እንደሆነ እንዲያጣሩ ጠይቀናቸዋል። እነሱም ነገሩን ተከታትለው ያገኙት ቁም ነገር፣ የባሻይ ደርሶ ልጆች መጥተው ቤታቸውንና የሚፈልጉትን ቦታ ይውሰዱ የሚል ሆኖ ተገኝቷል። ቃሉ የተጠና መልስ ሊሆን እንዲመችል ቢገባንም እዚያው ሄዶ ማየት እንደሚቻል ወስነን ወደ ትግራይ ለመሄድ ወስነናል። በዚሁም መሠረት

1. አቶ ባህታ ገብረሕይወት
2. አቶ ገብረመድህን ደስታ
3. አቶ ተክለሃይማኖት ደርሶ
4. ወ/ሮ አስካለማርያም ደርሶ
5. ወ/ት ወለላ ኃይለሥላሴ
6. አቶ ኃይሉ ተክለሃይማኖት
7. ወ/ት ቃልኪዳን ፍስሃዬ

የተካተቱበት የልኡካን ቡድን ወደ ዓዲግራት ሄደው ሽምግልና ተቀምጠው ዕርቅ እንዲወርድ ተወስኗል። 

ለጉዞውና ለተለያዩ ጉዳዮች የብር 70,000 (ሰባ ሺ ብር) ባጀት እንደሚያስፈልግ ተተመኖ ገንዘቡ በቤተሰብ አባላት ተሸፍኗል።

አስፈላጊው የበረራ ትኬቶች ከተዘጋጁ በኋላም የልኡካን ቡዱኑ ቅዳሜ ግንቦት 18 ቀን 2010 ዓ.ም. ወደ ዓዲግራት ሄዷል።



የልኡካን ቡድኑ ከቀኑ ወደ ስድስት ሰዓት ገደማ ዓዲግራት እንደ ደረሰ በቀጥታ ወደ ብዓቲ ሓጎሳ አምርቶ ቦታውን ተዘዋውሮ አይቷል። ከሰዓት በኋላ ሽምግልናውን ለመጀመር የነበረው ሃሳብ ግን ሽማግሌዎች ተሟልተው ባለመምጣታቸው ምክንያት ሳይሳካ ቀርቷል። በበነገታው እሁድም ቢሆን በኛ በኩል እንዲሸመግሉ የተመረጡት ሰው እሁድ ጧት የዕቁብ ዳጃ በመሆናቸው የማይመቻቸው መሆኑን ስለታወቀ ሽምግልናው እሁድ ከሰዓት በኋላ ለመጀመር ቀጠሮ ተደርጓል።

# እሁድ ግንቦት 19 ቀን 2010 ዓ.ም.

በዚሁ ዕለት ከሰዓት በኋላ ሽማግሌዎችና ባለጉዳዮች ተሟልተው ስለተገኙ ሥራ ተጀምሯል። ሽማግሌዎችም ከዚህ ቀጥሎ የተዘረዘሩት ናቸው፡-

1. ቄስ መልአከገነት 
2. ቄስ በርሀ ገ/እግዚአብሔር
3. አቶ ተክለሃይማኖት ገብረመስቀል
4. አቶ ክሕሸን በርሀ
5. መምህር ተስፋይ
6. አቶ ዘውዱ

ከመካከላቸውም ሊቀመንበር (አዋያይ) አቶ ተክለሃይማኖት ገብረመስቀል እንዲሆን ተስማምተው ሥራቸውን ቀጥለዋል።



በመጀመሪያ የአቶ ወልደገብርኤል ቤተሰቦች ገለል እንዲሉ ካደረጉ በኋላ የኛን ሃሳብ ሰምተዋል። ከዚያ በመቀጠል ደግሞ እኛ ገለል እንድንል አድርገው የነአቶ ወልደገብርኤልን ሃሳብ ሰምተዋል።

ሽማግሌዎቹ በተደጋጋሚ የወላጆቻችንን መልካም ተግባር እያነሱ ሲዘክሩ ነበር። እንዲያውም በጣም ብዙ ጊዜ የወሰደው እሱ ነበር። እያንዳንዳቸው ለሽምግንና የተቀመጡት ይህንን ነገር እያነሱ ተናግረዋል። አገሬው ለወላጆቻችን ካለው ክብር የተነሳም ቦታው ምንም ያልተነካ መሆኑን ነው። ተከፋፍሎም እንደማያውቅ አስረግጠው ነግረውናል። በተለይም የማርያም ገናሕቲ ካሕናት ለቦታው መከበር መልካም አስተዋጽኦ ማድረጋቸውን ልንገነዘብ ችለናል። ወላጆቻቸን በየዓመቱ ያደርጉት የነበረው ግብረሠላም አሁንም ሳይቋረጥ በየዓመቱ በወ/ገብርኤል በኩል መቀጠሉን፣ በወቅቱም የወላጆቻችን ስም እየተነሳ ፍትሃት እንደሚደረግ፣ ይህም ለአቶ ወልደገብርኤል ቤተሰብ  እንደበጎ አስተዋጽኦ አድርገው የሚመለከቱት መሆናቸውን ተገንዝበናል።

በሽማግሌዎቹ አተያይ የአቶ ወ/ገብርኤል እዚያው መኖር ለቦታው መከበር ትልቅ አስተዋጽኦ ማድረጉ ነው። የሱ እዚያ መኖር በኛ በጎ ፍቃድ መሆኑንና እሱ ቢለቅ ሌላ ጠባቂ ማድረግ እንችል እንደ ነበር ለማስረዳት ያደረግነው ሙከራ ሁሉም ሽማግሌዎች አልተቀበሉትም። ስለሆነም የነሱን አተያይ በክርክር ለማስለወጥ መሞከር ከንቱ ድካም መሆኑን ስለተገነዘብን ትተነዋል። ቢሆንም ቤቱና ቦታው ግን የጎይታይ ባሻይ ደርሶና የእምበይተይ አምለሱ ብሩ ነው የሚለው አቋማቸውም የጸና ሆኖ አግኝተነዋል። አሁን የነሱ አስተሳሰብ እና እምነት ወ/ገብርኤል ከማማ ጋር ለረጂም ጊዜ እንደመቆየቱና ለቦታውም መጠበቅ አስተዋጽኦ እንደማድረጉ መጠን እኛ ተወላጆች ለሱ ማሰብ እንደሚገባን ነው።

በኛ በኩል በአጭሩ ያልነው እነሱን ማስወጣት ብንፈልግ ኖሮ የእማማን ተዝሃር ለማውጣት በመጣንበት ወቅት ማስወጣት አልጠፋንም ነበር። ግን ዓላማችን የነበረው ወ/ገብርኤልን ይዘን አብረን ለመሥራት በመሆኑ እንዲወጣ አላደረግንም። ከዚያ በኋላም ቢሆን እሱን የሚጎዳ ተግባር ለማከናወን አስበን አናውቅም ነበር። ነገር ግን የቤቱን አያያዝና የቦታውን አጠባበቅ በተመለከተ ብዙ ችግር በማስተዋላችን እንዲያሻሽልም መክረን የሚሻሻል ሆኖ ባለማግኘታችን ወዲ ማሕራይን በመቀጠልም ወዲ ሻምበልን በጠባቂነት ለመቅጠር ተገደን ነበር። በመካከሉ አቶ ወልደገብርኤል ለምን ባዕድ ሰው በመካከላችን ይገባል? እኔ ልጠብቅ ብሎ በመጠየቁ፣ እኛም የምንልህ አልሰማም በማለትህ ነው እንጂ የምንሰጥህን መመሪያ ተከትለህ የምትሠራ ከሆነ እኛም ባዕድ እንዲመጣ አንፈልግም በማለት ውል ተዋውለን የጥበቃ ሥራውን ቀጥሎ ነበር። ከዚያ በኋላ በ2005 ዓ.ም. ክረምት ወቅት እግሪ ብዓቲ ሓጎሳ ላይ ችግኝ ስንተክል ወ/ሮ አበባ ዶማ ከእጃችን ነጥቃ በሕግ ስላለችን፣ በተጨማሪም ዓውዲ አካካቢ አጥር ስናጥር እሪታ በመልቀቅ አላሠራ ስላለችን፣ በዚያን ጊዜ እናንተን በቅርብ ባለማወቃችን መብታችንን ለማስከበር ወደ ፍርድ ቤት ለመሄድ ተገደናል።

የኛ ጥፋት አንድ እና አንድ ብቻ ነው። ይኸውም ዘመድ መውደዳችን ብቻ ነው። እኛ ከቤቱና ከአካባቢው የሚገኘውን ማናቸውም ጥቅም አልከለከልነውም። አገሬው የቤት እንስሳዎች እንዲታሠሩ፣ ምግባቸውም ባሉበት እንዲቀርብላቸው የወሰነውን ውሳኔ አቶ ወ/ገብርኤል ባለማክበሩ ይህንን እንዲፈጽም የከብቶች ማሠርያ ገበድ ሳይቀር ገዝተን ሠጥተነው ነበር። ሣርም ሆነ በለስ ወኪሎቻችንን አነጋግሮ የኛ ከሆነው ለከብቶቹ መጠቀም እንደሚችል፣ ነገር ግን ሣር እንዲበቅል መጀመሪያ አካባቢው ከቤት እንስሳዎች እንቅስቃሴ ነፃ መሆን እንደሚገባው በውል አድርገን ሰጥተነው የነበርን ብንሆንም እሱና ቤተሰቡ ግን ተግባራዊ ለማድረግ አልፈቀዱም።

ለከብቶች ዕርባታ ተብሎ የያዝነውን ቦታና ማይ ዞግሮ እስከ ዓውዲ ድረስ በቸርኮላታ አጥር አጥረነው ነበር። ነገር ግን አሁን አጥሩም ሆነ ድንጋዩ በቦታው የለም። ማን እንደ ወሰደው ማወቅ እንፈልጋለን። በማለት አስረድተናል።

ከዚያ በኋላ እኛ ገለል ብለናል። ረዘም ላለ ጊዜ ከቆየን በኋላም ጠርተውናል። የቆዩበት ምክንያትም ሽማግሌዎቹ እርስ በርሳቸው ሲወያዩ ስለነበሩ እንጂ እነ አቶ ወ/ገብርኤል አጭር መልስ ሰጥተው መመለሳቸውን ነግረውናል። መልሳቸውም ይህ ቤትና ቦታ የጎይታይ ባሻይ ደርሶ እና የእምበይተይ አምለሱ ብሩ ንብረት ስለሆነ ደቂ ባሻይ ደርሶ አስበው የሰጡንን ለመቀበል ዝግጁ ነን ማለታቸውን ነግረውናል። በኛ በኩል ለሽማግሌዎቹ የሰጠነው መልስ ማታ ተነጋግረን መልሳችንን በበነገታው የምናስታውቅ መሆናችንን ነበር።

በዚህ ዓይነት የዕለቱ ሽምግልና ከምሽቱ ወደ አንድ ሰዓት አካባቢ ተጠናቋል።

ማታ ላይ ተሰብስበን ስለምንሰጠው መልስ ተነጋግረናል። እነሱ አስበው ይስጡን ብለዋል የተባለው ነገር ከነወ/ገብርኤል የመጣ ነው ብሎ ሙሉ ለሙሉ ማሰብ እንደማይቻል፣ ይልቅስ እኛን ለመመርመርና ያለንን አቋም ለመመዘን ብለው ሽማግሌዎቹ ራሳቸው ያቀረቡት ወይም ለነ ወ/ገበርኤልም ቢሆኑ በዚያ ዓይነት እንዲሉ ያሉዋቸው ሊሆን ስለሚችል የምንሰጠው መልስ ጥንቃቄ እንደሚያስፈልገው ተገንዝበናል። እኛ ለወ/ገብሬኤል ስለሚሰጠው በተመለከተ ቀደም ብለን ከአዲስ አበባ ከመነሳታችን በፊት ተነጋግረን አቋም የያዝንበት ጉዳይ ነው።

ስለዚህ ይኸ ይሁን ከማለታችን በፊት አቶ ወ/ገብርኤል ሊሰጠኝ ይገባል ብሎ የሚያስበው ቦታ ካለ በቅድሚያ እንዲያስታውቀን ብለን ለመጠየቅ ወስነናል። እናንተወስኑ በሚለው ከጸኑ ግን ቀድመን የተስማማንበትን ቦታ ረግጠን ለማሳየትና በሽማግሌዎቹ ዓይን እኛ ያልነው አጥጋቢ ሆኖ ካላገኙት ግን እነሱ እንዲያሻሽሉት ለመንገር ተስማምተናል።

# ሰኞ ግንቦት 20 ቀን 2010 ዓ.ም.

በዛሬው ዕለት ቀጠሮ የተያዘው ከጧቱ በሁለት ሰዓት ተኩል ለመጀመር ነበር። አብዛኞቻችን በተባለው ሰዓት ደርሰናል። በዕለቱ ለዕርቅ የሚጠሩትም እንዲገኙ ተገርገዋል።

ሽማግሌዎቹ እንደገና ለብቻችን ጠርተውን መልሳችንን ሰምተዋል። ቀደም ብለን በወሰንነው መሠረት በቅድሚያ እነወ/ገብርኤል የሚፈልጉት ቦታ ካለ እንዲያስታውቁን ይጠየቁ ብለናል። ሽማግሌዎቹ ግን እናንተ የፈለጋችሁት ስጡን ብለዋል በማለታቸው ውሳኔያችንንና ምክንያቱን አስረድረናል። በዚሁም መሠረት፡-

1. የወ/ገብርኤል ቤተሰብ የቤት እንስሳት ስላሉዋቸው የሚሰጣቸው ቦታ ለኛም ለነሱም ሥራ እንቃፋት የማይፈጥር መሆን ይገባዋል ከሚል በመነሳት የተመረጠ መሆኑን ነው። ይኸም ቦታ መረባዕ ተብሎ የሚታወቀው ሆኖ ድንበሩን ረግጠን እንደምናሳይ አስረድተናል። 
2. በለስ በተመለከተ ደግሞ ከሩባ በታች አጥረነው የነበረውን አጥር ተከትሎ እስከ ማይዞግሮ ያለውን እንዲሁም እግሪ ብዓቲ ሐጎሳ ካለው ከፊሉ ወደ መረባዕ በኩል ያለውን እንዲሆን መወሰናችንን አስታውቀናል።
3. ባሕር ዛፍ በተመለከተ ሩባ አካባቢ አጥረነው የነበረውን አጥር ተከትሎ ያሉትን ባሕር ዛፎች፤ እንዲሁም ሖፃ-ግራት ላይ ካሉት አዲስ የተተከሉት ባሕር ዛፎች እንዲወስዱ መወሰናችንን አስረድተናል

ይህ ከላይ የተዘረዘረው በሽማግሌዎቹ ዓይን አጥጋቢ ሆኖ ካላገኙት ሽማግሌዎቹ ራሳቸው ማሻሻያ እንዲያደርጉበት የምንፈቅድ መሆናችንን አስታውቀናል።

ሩባ ለኛ ታሪካዊ ቦታ መሆኑን አስረድተናል። ቦታው፡
- እማማ አምለሱ የተለያዩ አትክልቶች ሲያሳድጉበት የነበረ ቦታ መሆኑን፤
- ውሃ ምንጭ እዚያው የነበረ በመሆኑ ውሃ እየጠጣን፣ እየታጠብን ያደግንበት በመሆኑ፤
- መውጫና መግቢያ መንገዳችን በዚያ በመሆኑ፤

ለኛ መሆን አለበት ብለን በጽኑ የምናምን መሆናችን አስረድተናል። በጣም ያሳዘነንና አንዳንድ የቤተሰባችን አባሎቸም ያስለቀሰው ግን ሽማግሌዎቹ ይህንን ለመቀበል አለመቻላቸው ነበር። ይህ ነገር ወደ መጨረሻ ላይ የደረሰ ተግባር ባይሆን ኖሮ የዕርቁ ጉዳይ መና ሆኖ ይቀር ነበር። ምንም እንኳን በቅድሚያ አስታውቀን የነበረ ቢሆንም ሽማግሌዎቹ እኛ እንዳነሳነው ወዲያውኑ መልስ አልሰጡንም ነበር። ሰምተው ዝም ነበር ያሉት። ቦታው ላይ ስንደርስ ግን ከቀኑ ስምንት ሰዓት ካለፈ በኋላ ነበር። ፆም እንደ መሆኑ መጠን ውሃ እንኳን ሳይቀምሱ በጠራራ ፀሓይ ሲደክሙ በመዋላቸው በመጨረሻ በሩባ ምክንያት የተሠራው ሥራ ሁሉ መና ሆኖ ቢቀር ወቀሳው በኛ ላይ የሚወድቅ መሆኑን ስለተረዳን እየመረረን ውሳኔያቸውን ለመቀበል ተገድደናል። የሽማግሌዎቹ መከራከሪያ የነበረው አንድ ሰው ያለማውን ቦታ ለሌላ መስጠት እንደማይቻል ነበር። ኃይልሽ ተክሎት የነበረውን ጫት የመነጠሩበት ምክንያት አሁን የበለጠ ግልጽ ሆነ። እኛ እዚያ ቦታ ተክለናቸው የነበሩት ቨቲቨር ሣርን ጨምሮ የተለያዩ ተክሎች እንዲወድሙ ያደረጉት ተግባር ሽማግሌዎቹ ሊያዩት አልቻሉም።

በሂደት የተረዳነው እነ ወ/ገብርኤል እናንተ የምትሰጡዋቸው በሠላም ይቀበላሉ የተባለው ለይስሙላ መሆኑን ግልጽ እየሆነ መጣ። ይልቅስ በቃል በግልጽ ባይነገርም በፍርድ ቤቱ ውሳኔ መሠረት ወ/ገብርኤል ግማሽ ማግኘቱን በተቻለ መሠረት ጥረት ማድረጋቸውን ነው። አበባ ስታንገራግር እዚያ ላይ ማካካሻ ሰጥተንሻል ወይም እንሰጥሻለን እያሉ ነበር የሚያረጋጓት።

መረባዕ ለወ/ገብርኤል ይሁን ስንል ድንበሩን ከታች ድሮ የወይራ ዛፍ የነበረበት አለት፣ ዶ/ር አብርሃ ያጠናባት የነበረችውን ቦታ ወደኛ አድርጎ ከላይ ጊሔዎች ካሉበት ቦታ በታች ያለው ማሳ ከወላጆቻችን ገዜ ጀምሮ መታረስ አቁሞ የነበረው (አሁን ግን ወ/ገብርኤል አርሶታል) ወደ እግሪ ብዓቲ ሐጎሳ በኩል ያለው የማሰው ድንበር ይዞ እንዲሰጠው ነበር ያሳየናቸው። ሽማግሌዎቹ ግን እኛ ያልነውን ድንበር ትተው አሚቑ ድረስ በመምጣት አድርገውታል። ከእግሪ ብዓቲ ሐጎሳ በታች ያለውን ማሳ ከድንበሩ (ከደረቱ) እስከ ሁለት ሜትር ድረስ እየወረዱ ድንበሩን ተከትለው ከድሕሪ ገዛ ካለው ማሳ ድረስ እንዲሄድ አድርገውታል (በበለጠ ለመረዳት የተያያሰውን የጎግል ካርታ ይመልከቱ)።

<img src="{{ "/images/Be'ati-Hagosa-Aprox-Plots-Boundaries-16June2018-South-View.png" | prepend: site.baseurl }}" alt="መረባዕ-ዓሚቕ-ድንበር" class="img-responsive" />

ብዓቲ ሐጎሳ ግድሚ እስከ ስረስረ ወ/ገብርኤል ከተከላቸው ዛፎች ጭምር ለኛ እንዲሆን ሲወስኑ፣ ከእግሪ ብዓቶ ጀምሮ ያለው እስ ስረስረ እኛ ከተከልናቸው ዛፎች ጋር ደግሞ ለወ/ገብርኤል እንዲሆን ወስነዋል።

ከዚህ በፊት ለከብት እርባታ ብለን ይዘነው ከነበረው መካከል ወደ ሩባ ቀረብ ያለውን የተወሰነ ቦታ ለወ/ገብርኤል ተሰጥቶታል። የተቀረው ለኛ ነው።

ሖፃ-ግራት ያለው ዛፍ እኛ የተከልነውም ሆነ እሱ የተከለው ለወ/ገብርኤል እንዲሆን ብለዋል። እዚያ አካባቢ ወ/ገብርኤል በጣም ወደ ታች ወርዶ የኛን መምጣት ከታወቀ በኋላ በስመ ማልማት ሰበብ ለመያዝ ያጠረው ቦታና በለስ የተከለበት አግኝተን ሽማግሌዎቹ እንዲያጤኑት አድርገናል። በመሆኑም እንዲያነሳ የወሰኑ ሲሆኑ፣ ከማሳው ድንበር 1.5 ሜትር ያህል ብቻ ወርዶ (የአገሬው ውሳኔ ነው ብለዋል) ድንበሩ እንዲከለል ወስነዋል። ከውሳኔው በበነገታው ለይስሙላ ያህን ድንበሩን ትንሽ ወደ ላይ ሳብ ያደረገው ቢሆንም ሽማግሌዎቹ በወሰኑት መሠረት ድንበሩ እንዲስተካከል አጥብቀን ጠይቀናል።

ሌላ አጥብቀን የጠየቅነውና ሽማግሌዎቹ የተቀበሉት ነገር በሩባ በኩል ያለው ነባሩ መግቢያና መውጫ መንገዳችን እንዲከፈት ሲሆን፣ ሽማግሌዎቹም የጭነት መኪና ለማስገባት በሚችል ስፋት እንዲከፍተው አዘውታል። የሚቆረጡ ዛፎች አሉበት። ገና ተግባራዊ አላደረገውም። ልጁ ኃይለሚካኤል ተግባራዊ ለማድረግ ቃል ገብቷል። ዛፉ አጉል ጊዜ ከሚቆረጥ ጥቅም ላይ ለማዋል በሚችሉበት ጊዜ አስቆርጠቃለሁ ብሏል። መስተካከል ያለበት ድንበርም አስተካክላለሁ ብሏል። ችግሩ "ለራስ ሲቆርሱ፣ አያሳንሱ" እንደሚባለው የማድረግ ልማድ ስላላቸው በኋላ ስንሄድ እንደገና በስምምነቱ መሠረት መፈጸም አለመፈጸሙን ማየትና እርማት የሚያስፈልገው ነገር ቢያጋጥም እንዲያስተካክሉ መከታተል ይገባናል።

ሽማግሌዎቹ ደጋግመው ያነሱት ነጥብ ምንም እንኳን ክፍፍሉ ከላይ በተጠቀሰው ሁኔታ ቢፈጸምም፣ ለማልማት በምትፈልጉበት ጊዜ ያለ ምንም ችግር ማልማት ትችላላቸሁ ሲሉ የነበሩ ቢሆኑም፣ ኃይለሚካኤልም እዚህ ያላቸሁት ብቻ ሳትሆኑ አዲስ አበባ ያሉት ልጆችም መጥተው ቢሠሩበት መልካም ነው፤ ሌላ ሰው እንዳይወስደው ሲል የነበረ ቢሆንም፣ ይኼ አባባል በቶሎ ተግባራዊ ካላደረግነው በስተቀር የሚያዋጣ አይመስለኝም። ምክንያቱም በለስም ሆነ ባሕርዛፍ ያበቅሉበትና አልምተናል በማለት ያለ ክፍያ የሚለቁ አይሆኑም።

የቦታው ክፍፍል እንዳበቃ እርቅ ለመፈጸም ጥረት ተደርጓል። ነገር ግን ለእርቅ ተጠርተው ከነበሩት መካከል አንዳንዶቹ ሲጠብቁ ቆይተው የክፍፍሉ ተግባር ረጂም ጊዜ በመውሰዱ ተመልሰው ሄደው ስለነበር፣ በተለይ አቶ ተክለሃይማኖት ገብረዝጊ ከኔ ጋር ለእስር ተዳርገው የነበሩትን ምስክሮች በሌሉበት እነሱን ትቼ ለብቻዬ መታረቅ አልችልም፤ እነሱ ባሉበት ነው መታረቅ የምፈልገው፤ የሚል አቋም ይዞ በጅ የማይል ሆኖ በመገኘቱ፣ የነሱን በሌላ ጊዜ ለመፈጸም ተወስኖ በተቀረነው መካከል እርቅ እንዲወርድ ተደርጓል። ይቅር ለእግዚኣብሔር ተባብለናል። 

ሌላው ችግር የንብረት አጣሪ ጉባኤ አባል የነበሩት ጎረቤታችን አቶ ታደለ በርሀ ቀለታ ወደ ማይ ዞግሮ አካባቢ ያለው ቦታ የኔ ነው ብለው በአቶ ወልደገብርኤል ላይ የፍርድ ቤት ፋይል ከፍተው ክስ መጀመራቸው ነበር። የሳቸው ክርክር ቦታው ድሮም የኔ የነበረ ሲሆን የባሻይ ደርሶ ልጆች ለልማት ስለፈለጉት ለቅቄላቸው የነበረ ነው፤ የሚል ነው። ይኸ ለኛ ያሳየን ነገር ቢኖር አገሬው ቦታው ለኛ ሲል በአክብሮት የያዘው መሆኑን ነው። ትተውታል የሚል እምነት ካደረበት ግን ቦታውን የሚቀራመቱት መሆናቸውን ነው። አቶ ታደለም ያደረገው ያንን ነው። ፍርዱ ከተሰጠ በኋላ ቶሎ ባለመምጣታችን የተውነው መስሎት የጀመረው ነገር መሆኑን ገበቶናል። ጉዳዩ ለሽማግሌዎቹ ትልቅ ቸግር መስሎ ተሰምቶዋቸው ነበር። እናን ግን አላሳሰበንም ነበር።

ስለዚህ የኛ ምስክሮች የነበሩት ከነወ/ገብርኤል ቤተሰብ ለማስታረቅ ለበነገታው ተቀጥሯል።

# ማክሰኞ ግንቦት  21 ቀን 2010 ዓ.ም.

የተቀሩትን ለማስታረቅ ዓዲግራት ከቀኑ በ6፡00 ሰዓት እንድንገናኝ በተቃጠርነው መሠረት የወ/ገብርኤል ቤተሰቦች ተገኝተዋል። ወ/ገበርኤል ግን ተጠብቆ ሊገኝ አልቻለም። ሥራ ላይ ነውና አስፈቅዶ ይመጣል፤ ቢባልም አልመጣም። ከምስክሮች አቶ ተክለሃይማኖት ገብረዝጊና አቶ ገብረግዚአብሄር ገብረሥላሴ ሲገኙ፣ ቀሺ ተወልደብርሃን ገብረሥላሴና አቶ ታደለ በርሀ ግን ሳይገኙ ቀርተዋል። አቶ ገብረግዚአብሔርና የእቶ ወ/ገብርኤል ቤተሰቦች ቀደም ሲል መታረቃቸውን አስታውቀዋል። ወ/ሮ አበባ ከአቶ ተክለሃይማኖት ገብረዝጊ ጋር ለማስታረቅ ግን እጅግ በጣም አስቸግራ ነበር። ሰው ሁሉ አስኪታዘባት ድረስ እምቢ ብላ በመጨረሻ ከልብም ይሁን ከአንገት በላይ በማይታወቅ ሁኔታ እንድትታረቅ ተደርጋለች። 

በዚያን ጊዜ አቶ ገብረግዚአብሔር ያነሳው ነገር በትላንቱ ዕለት ተገኝተው የነበሩ ቢሆኑም የቦታው ክፍፍል ሲደረግ ግን ሽማግሌዎች አብራችሁን ኑና ድንበሩን አሳዩ ሳትሉን በመቅረታቸሁ ባትፈልጉን ነው በማለት ተመልሰን ሄደናል። አብራችሁን ኑ ልትሉን ይገባ ነበር፤ የሚል ስሞታ አቅርበዋል። ሽማግሌዎቹ ደግሞ የደረሳችሁት ሥራ ከጀመርን በኋላ ዘግይታቸሁ በመሆኑ፣ እንኳን እናንተ ይቅርና ሌሎች በቀጥታ የማይመለከታቸውም አብረውን ሲዞሩ ነበር። ስለዚህ መምጣት ትችሉ ነበር ብለዋል።

አሁንም የቀሩትን ለማስታረቅ ለቅዳሜ ግንቦት 25 ቀን 2010 ዓ.ም. ከጧቱ በ2፡30 ብዓቲ ሓጎሳ ላይ እንዲሆን ቀጠሮ ተይዞ የዕለቱ ሥራ አብቅቷል። ከዚህ በኋላ አቶ ገብረመደህን ደስታ ለተገኙት ሁሉ የምሳ ግብዣ አድርገዋል።



# ሮብ ግንቦት 22 ቀን 2010 ዓ.ም.

በዚሁ ዕለት የተያዘ ጉዳይ ስላልነበረን ዕረፍት አድርገናል። ቤተዘመድ ለመጠየቅ ሞክረናል። አቶ ባህታና አቶ ገብረመድህን ግን ትላንት ከሰዓት በኋላ ወደ መቐለ ሄደዋል። ዛሬ ደግሞ ወደ አዲስ አበባ የሚመለሱበት ቀን ነው። ከነገ ጀምሮ ግን የቤታችንን ጥገና የምናካሂደበት ጊዜ ይሆናል። 

# ቅዳሜ ግንቦት 25 ቀን 2010 ዓ.ም.

ቀሺ ተወልደብርሃን ዛሬም ቢሆን አልተገኙም። የተቀሩት ተገኝተዋል። አቶ ታደለ በርሀ ወ/ሮ አበባ ባገኝችው ቦታ ሁሉ መንገድ ላይ፣ ሐዘን ቤት፣ ሠርግ ላይ ሁሌ እንደምትሰድበው አስረድቷል። ብዙ ጊዜ ታርቀው ብዙ ሳይቆይ እንደምትጣላው፣ አሁንም ቢሆን ቢታረቁም ሳትጣላው እንደማትቀር ተናግሯል።  አሁን ክስ የጀመርኩት የእንዳ ጎይታይ ባሻይ ደርሶ ንብረት ለመውሰድ ብዬ ሳይሆን አበባ በተደጋጋሚ ከምትፈጥርብኝ ሁከት ተነስቼ ነው ክስ የጀመርኩት፤ ብሏል። እሱን ብቻ ሳይሆን ባለቤቱንም እንደተጣላቻት ገልጾ ባለቤቱም እንድትመጣ ጠይቋል። ሽማግሌዎቹ ጥያቄውን ስለተቀበሉት እንድትመጣ ተደርጋለች። ችግሩ ያለው ከወ/ገብርኤል ጋር ሳይሆን ከወ/ሮ አበባ፣ ከልጆቹም መካከለ ብርሃነ ከሚባለውና ከሌሎቹ ከሁለቱ ጋር መሆኑን፣ ኃይለሚካኤል ከሚባለው ጋር ግን ምን ፀብ የሌለው መሆኑን አስረድቷል።

አቶ ተክለሃይማኖት ገብረዝጊ ደግሞ እኔ ከነሱ ጋር የሚያጣላኝ ምንም ነገር የለም። ቤተሰብ ነን። ነገር ግን በአደራ የተወከልኩበትን ንብረት ሳስከብር፣ አደራዬን ለመወጣት ባደረግኩት ጥረት በተነሳ እንደ ጠላት ሊያዩኝ ችለዋል። አሁን ግን ከቤቱና ከንብረቱ ባለቤቶች ጋር እርቅ ያወረዱ ስለሆኑ እኔም ችግሬ ተቃሏል። ለመታረቅ ምንም ችግር የለብኝም ብሏል።

ከዚያ በኋላ ወ/ገብርኤልና ቤተሰቡ እንዲቀርቡ ተደርገው ተሰምተዋል። ብዙ ትችት የነበረው በወ/ሮ አበባ ላይ ነው። የቃላት አመራረጥ እንኳ አታውቅም። ዝም ብላ ትሳደባለች። ወ/ገብሬኤልና ኃይለሚካኤል መጥፎ ነገር አይናገሩም።  ሓጎስ ካሕሣይ ሲናገር ብርሃነ የሚባለው የወ/ገብሬኤል ልጅ ቢሮው ድረስ እየመጣ ይሰድበው እንደ ነበረ ነው። 

በነሱ በኩል የቀረበ ስሞታ ነበር። አቶ ተክለሃይማኖት ገብረዝጊ የድካማችንን ዋጋ አስቀርቶብናል። የከብት ማራቢያው ሲሠራ በግንበኛ ረዳትነት የሠራንበት የድካማችን ዋጋ ብር 280.00 የኃይለሚካኤል፣ ብር 480 የብርሃነ፣ አንድ ቪያጆ ድንጋይ (80 ድንጋዮች የአንዱ ዋጋ ብር 2.00 ሆኖ) ብር 160.00 መምህር ታደሰ ለተክለሃይማኖት ገብረዝጊ ሰጥቻለሁ ያሉ ቢሆኑም አልደረሰንም የሚል ነው።

ሌላው ነገር ደግሞ ተክለሃይማኖት ገብረዝጊ እኛን አለአገባብ ለማጥቃት በማሰብ ለሕይወቴ ያሰጉኛልና ዋስ ይጥሩ ብሎ በፖሊስ ጣቢያ የከሰሰን መሆኑ ነው ሲሉ ቅሬታቸውን አቅርበዋል።

የወ/ገብርኤል ቤቴሰቦች ገለል እንዲሉ ተደርገው አቶ ተክለሃይማኖት ገብረዝጊ እንዲያብራራ ሲጠየቅ ግን፣ እነሱ ሆን ብለው በማጭበርበር የማይገባቸውን ነገር ለማግኘት ያደረጉት ጥረት እንደነበር ገልጿል። የገባ ድንጋይ ይቆጣጠር የነበረው ወዲ ማሕራይ ስለነበር ከሱ ጋር በወቅቱ ተነጋግረንና አጣርተን ቀድሞ ያስገቡትን እንደገና ለሁለተኛ ጊዜ በመቁጠር ለማጭበርበር መሞከራቸውን ስለደረስንበት እንደማይከፈላቸው በመንገር የተዘጋ ጉዳይ መሆኑን አስረደተዋል። 

የሕይወት ማስጠበቂያ ዋስ እንድንጠራ አድርጓል በሚለው ላይ ደግሞ አቶ ተክለሃይማኖት ገብረዝጊ ሲመልስ፣ ልጆቹ ሲያሳዩት ከነበረው ሁኔታ ተነስቶ ስህተት ላይ እንዳይወድቁ ያደረገው ትክክለኛ ነገር መሆኑን አስረድቷል። ወ/ገብርኤል ጠብመንጃ ያለው መሆኑን እንዲያውቅ፣ ግን ከሱ በኩል ምንም ስጋት እንደሌለው፣ ልጆቹ ግን ከስሜት ተነስተው ስህተት ላይ እንዳይወድቁ በማለት ለጥንቃቄ ዋስ እንዲጠሩ ማድረጉ እንደክፋት ሊቆጠርበት እንደማይገባ ተከራክሯል።

ሽማግሌዎቹ ያልተከፈለን ገንዘብ አለ የሚለውን ስሞታ አልተቀበሉትም።  

ከዚህ በኋላ እርቅ እንዲፈጸም ተደርጎ ነገሩ ተጠናቋል።   

# አልሙ፣ ቶሎ በሉ የሚል በዛ

ሽማግሌዎቹም ሆኑ ሌሎች ወዳጆቻችን በተደጋጋሚ ጊዜ ያነሱት ነገር ቢኖር አልሙት፣ ቶሎ በሉ ማለታቸው ነበር። አካባቢው ወደ ከተማው ማስተር ፕላን ሳይገባ አልቀረም የሚል ጥርጣሬ ያላቸውም አሉ። ለዚህ ጥርጣሬአቸው መነሻ የሆነው ነገር፣ የከተማው ባለሥልጣኖች አካባቢው ድረስ መጥተው እየተዘዋወሩ አይተው መሄዳቸው ነው። ወደ ከተማው ከተጠቃለለ ሸንሽነው ለሕዝብ ይመሩታል የሚል ፍራቻ አላቸው። ስለዚህ፣ ይህ ከመሆኑ በፊት እኛ በቦታው አንድ ነገር እንድንሠራበት ሲወተውቱን ሰንብተዋል።

አንዳንዶች ልንሠራው ይገባናል ብለው የሚገምቱት ሃሳብ ሳይቀር አካፍለውናል።

| የአስተያየት አቅራቢ ስም | ተግባር (ፕሮጄክት) |
|------------------|---------------|
| ወ/ሮ ሓጎሳ | ወፍጮ  |
| ወ/ሮ በየና | የጤና ጣቢያ ወይም ክሊኒክ ክፈቱ አለችን። እኔ (ተክለሃይማኖጥ ደርሶ) ሐኪም አይደለሁም፤ ማን ይሠራዋል? ብላት እሷ ደግሞ ምንም ቸግር የለውም፤ ባለሙያ ትቀጥራለህ፤ አለችን። እሷ ዶሮዎች እያረባች ስላየሁዋት የአንድ እንቁላል ዋጋ ስንት ነው? አልኳት፤ ብር 4.00 ነው አለችኝ። ይኸ ከሆነ ዶሮ ማርባት ይሻለናል፤ ብላት ትከስራለህ። ጠባቂው እንቁላሉን እየበላ፣ ዶሮዎቹም እየሸጠ ያስቸግርሃል። አንተ ራስህ እዚያ ሆነህ ካልጠበቅክ አያዋጣም አለችን። |
| አቶ ገብረፃድቃን | ለመሬት አስተዳደሮች ትንሽ የሆነ ነገር አደርጉላቸውና ቤቶች በመሥራት ቦታውን ያዙት። ከዚያ በኋላ ቀስ እያላችሁ አልሙት፤ የሚል ምክር ሰጥተውናል። |
| አቶ ተክለሃይማኖት ገብረመስቀል | በሁለት ዓይነት መንገድ ማልማት እንደምንችል አስተያየት ሰጥቶናል። አንዱ የኢንቬስትመንት ምስክር ወረቀት ማውጣት ነው። ፕሮጄክት አስጠንተን በማቅረብ 30/70 ተብሎ በሚታወቅ መንገድ ማለትም 30% በዝግ የባንክ ሂሳብ አስገብተን፣ 70% የባንክ ብድር ወስደን የሚካሄድ ኢንቬስትመንት ነው። ሁለተኛው መንገድ ከጎልዓ-ገናሕቲ ጣቢያ መሬት አስተዳደር አስፈቅደን ዝም ብለን መሥራት ሲሆን፣ በኋላ መንግሥት ቦታውን የሚፈልገው ቢሆን ግን ሊያስነሳን እንደሚችል ነው። ያኔ እኛ ራሳችን የማልማት ቅድሚያ ይሰጠን ብለን ለመጠየቅ የምንችል ቢሀንም መንግሥት እምቢም እሺም የሚልበት ሁኔታ ሊኖር እንደሚችል ገልጾልናል። |
| ካሣሁን ተክለሃይማኖት ገብረመስቀል  | የአቶ ተክለሃይማኖት ገብረመስቀል ልጅ ሲሆን ሙያው አርቺቴክት ነው። ድርጅት አለው። እኛ የንብ እርባታ ለመጀመር የነበረንን አሳብ ከሰማ በኋላ ለንብ እርባታ ብለን ፍቃድ እንዳናወጣ መክሮናል። ለንብ ዕርባታ ብለን ፍቃድ ብናወጣ በኋላ ፍቃዱን ለመቀየር ልንቸገር እንደምንችል ነው የነገረን። የንብ ዕርባታውን ዝም ብለን እንድንጀምር፣ ፍቃድ የምናወጣበት ነገር ግን በኋላ ሲያስፈልግ ያለምንም ቸግር ለመቀየር የሚቻል ቢሆን እንደሚሻል ነግሮና። |
| ወ/ሪት ሕንፃ ጋንታ አፈሹም ወረዳ ኢንቬስትመንት ቢሮ  | የኢንቬስትመንት ምስክር ወረቀት ለማውጣት ያለት ቅደም ተከተል ምን እንደሚመስል ለመጠየቅ ከአቶ ታደሰ ተፈሪ ጋር ሆነን ሄደን ነበር። (ከዚያ በፊት ወደ ዓዲግራት ከተማ ንግድ ቢሮ ሄደን አቶ ታደሰተፈሪ ከሚያውቀው አቶ ዋሲሁን ከሚባል አስተያየት ተቀብለናል።) ሴትዮዋ ያለችን የማይታረስ መሬት ነፃ የሆ ላይ ለመሥራት፡-<br/> (1) ወደጎልዓ-ገናሕቲ ጣቢያ ካቢኔ፣<br/> (2) የጎልዓ-ገናሕቲ መሬት አስተዳደር<br/> (3) ሕዝቡን አሳምነው ለጋንታ አፈሹም ወረዳ ኢንቬስትመንት ቢሮ ድጋፍ ይሰጡዋቹሃል፤<br/> (4) ከዚያ እኛ ሄደን ቦታውን እናየዋለን።<br/><br/>  ምን ዓይነት ኢንቬስትመንት እንደምትፈልጉ ቢገለጽ ኮሚቴው ውሳኔ ለማድረግ ያመቸዋል፤ የሚል ሃሳብ አቅርባለች። በኛ በኩል እያሰብን ያለነው የሕዝብ መናፈሻ ወይም ሎጅ ሊሆን እንደሚችል፣ ምናልባትም በሕዝብ መናፈሻ ጀምረን ቀስ በቀስ ወደ ሎጅ ለመለወጥ እንደምንችል ተስፋ ማድረጋችንን ገልጸናል። ሴትዮዋ ለሎጅ ሰፊ ቦታና ትልቅ ኢንቬስትመንት እንደሚጠይቅ ገልጻለች። ምን ያህል ሎጆችና መናፈሻዎች እንዳሉ ጠይቀን፣ በሎጅ በኩል ችግር የለም፤ ወደ ሶስት ያህል አሉ። የሕዝብ መናፈሻ ግን ምንም የለም፤ ብላናለች። |

ይህን ካየን በኋላ ወደ አዲስ አበባ ከመመለሳችን በፊት የጎልዓ-ገናሕቲ ጣቢያ መሬት አስረተዳደር ቦታውን ለማልማት እያሰብን መሆናችንን እንዲገነዘቡት ለማድረግ እንዲረዳ በማለት ማመልከቻ አስገብተናለ። ማመልከቻውም የሚለው ከዚህ በፊት ለከብት እርባታ የተሰጠንና አሁንም በእጃችን የሚገኘው ቦታ ላይ የሕዝብ መናፈሻ ለመስራት ስለፈለግን እንዲፈቀድልን የሚል ነው። ትክክለኛ ቃሉ በትግርኛ የሚከተለውን ይመስላል።


<p style="text-align:right;">ዕለት 01/10/2010 ዓ/ም</p>

ናብ ጠ/ጎ/ገናሕቲ መሬት አጠ/ም/ረቤት ፅሕፈት
ጎ/ገናሕቲ

ኣመልካቲ፡-

1. ኣይተ ተ/ማኖት ደርሶ ሃይሉ ኣደ/ ኣዲስ ኣበባ
2. መ/ር ኣስኳለማርያም ደርሶ ሃይሉ ------

<u>ዋኒኑ</u>:- ድጋፍ ምሕታት ይምልከት

ኣብ ርእሰ ዋኒኑ ከምዝተሃበረ ኣብ ጣ/ጎ/ገናሕቲ ቀ. ዝባን ዓዲ ፈሉይ ስሙ ባዕቲ ሓጎሳ ኣብ ዝተብሃለ ቦታ ዝርከብ ካብ 20 X 20 ሜትር ወፃኢ ካብ ወላዲና ባሻይ ደርሶ ሃይሉ ወፃኢ ኮይኑ ኣብቲ ከባቢ ናይ ወላዲና ትሕዝቶ ስለዝፀን ንሕና ደቂ ባሻይ ደርሶ ዝኮና እዚ ቦታ ክነልምዖ ብእንስሳት መራብሒ ይወሃበና ኢልና ናይ ጣቢያ ጎ/ገናሕቲ መሬት አጠ/ም/ር ቤት ፅሕፈት ብዕለት 10/1/2000 ዓ/ም ኣዋሳኒኡ ብምብራቅ ናይ ባዕልቶም ገዛ ብምዕራብ ናይ ሕዝቢ አደፍ ብሰሜን ናይ ሕዝቢ አደፍን ናይ ባዕልቶም ባህርዛፍን ብደቡብ ናይ ኣይተ ወ/ገብርኤል ሃፍቱ ዘዋስኖ 100 X 80 ሜትር ስፍሓት ዘለዎ ንእንስሳት መራብሒ ይወሃበና ኢልና እናተጠቐምናሉ ዝፀናሕና ሀዚ እውን ንጥቀመሉ ዘለና እዚ ብሕጊ ኣፅዲቕና ሀፍቲ ኣፍሲስና ክንሰርሕን ክነልምዖን ንህዝቢ ዝጠቅም መዘናገዒ ክንሰርሐሉ ስለዝደለና እዚ ንህዝብን ንመንግስትን ዘይግባእ ምዃኑ ተረጋጊፁ ድጋፍ ክወሃበና ምንከታና ብትሕትና ነቕርብ።

ኣመልካቲ 

1. ኣይተ ተ/ማኖት ደርሶ ሃይሉ

2. መ/ር ኣስኳለማርያም ደርሶ ሃይሉ

<img src="{{ "/images/Gola-Genahti-1-Sene-2010.jpg" | prepend: site.baseurl }}" alt="ጎልዓ-ገናሕቲ" />
      

ይህንን ማመልከቻ ቅዳሜ ሰኔ 2 ቀን 2010 ዓ.ም. ወደ ጎልዓ-ገናሕቲ ጣቢያ ሄደን ያቀረብን ስንሆን፣ ሃላፊዎቹ ደግሞ ግብር የተገበረበት መሆኑን የሚያሳይ ማስረጃ እንድናቀርብ ጠይቀውናል። ወዲያዉኑ ወደ አቶ ታደሰ ተፈሪ ደውለን ጠይቀናቸው የ2006 ዓ.ም. የግብር ክፍያ ማስረጃ አገኝተዋል። ወደ አዲስ አበባ ከተመለስን በኋላ ደግሞ የ2005 ዓ.ም. ማስረጃ የተገኘ መሆኑን ሰምተናል። ሌላም ይኖር እንደሆን እያጣራን እንገኛለን። ለትግራይ ምሥራቃዊ ዞን ፍርድ ቤት ነሐሴ 3 ቀን 2006 ባቀረብነው ክስ ላይ በፍ/ሥ/ሥ/ሕ/ቁ 223 ከክሱ ጋር ተያይዞ መቅረብ የሚገባው ዝርዝ ማስረጃ ውስጥ ለወልደገብርኤል በተከፈለው ደመወዝ ላይ የተከለ የሥራ ግብር ማስረጃ ተጠቅሶ ሲገኝ እኛ ለቦታው ወይም ስናካሂድ ለነበረው ሥራ የከፈልነው ግብር የሚያሳይ ማስረጃ አልተያያዘም (በዝርዝሩ ውስጥ የለም)።

አስፋጊዎቹ ማስረጃዎች እንደተዘጋጁ አቶ ተክለሃይማኖት ገብረዝጊ ከሚመለከታቸው የጎልዓ-ገናሕቲ ጣቢያ የመሬት አስተዳደር ሃላፊዎች ተነጋግሮ ቀጠሮ ከያዘ በኋላ እንዲያስታውቀንና እኛም ተመልሰን በመሄድ ጉዳዩን ለመጨረስ ተነጋግረን መጥተናል።

# ቤት ጥገና

የወላጆቻቸን ቤት እጅግ አሳዛኝ በሆነ ሁኔታ ተጎሳቁሎ፣ በሮቹና እዳ መጎጎ (ማድ ቤት) እዳ ንህቢ (የንቦች ማንቢያ) ከእዳ ሞጎጎ የሚዋሰነው ጭምር፣ ከደንባ (ጎረን) የተወሰነው ክፍል፣ የእዳ ምዕጥና ተዝባብ (eaves) ፈርሶ አግኝተነዋል።  እና እዚያ ሰንብተን ቤቱን እንደፈረሰ መተው ለቤቱ ደንታ እንደሌለን ሊያሳይ ይችላል። በአንፃሩ ግን ብንጠግነው ለሁሉም የሚያስተላልፈው መልዕክት የጎላና ቤቱንም ሆነ አካባቢው ያልተውነው መሆናችንን የሚያሳይ ተግባር ስለሚሆን አስፈላጊው ጥገና አድርገንበታል።

- **እዳ ሞጎጎ /ማድ ቤት**፡- እንደገና ተሠርቷል። ለዚሁም አንድ ባሕር ዛፍ ለጣራው ርብራብ እንዲሆን መቁረጥ አስፈላጊ ሆኖ ስለተገኝ፣ ብዓቲ ሓጎሳ ላይ ድሮ ኃይልሽ ከተከላቸው መካከል አንድ ባሕር ዛፍ ተቆርጣል።
- **በሮች**፡- ዋናው በር፣ የእዳ ንህቢ በር፣ የእዳ ሞጎጎ እና የደንባ በሮች በሙሉ ወላልቀው ስለነበሩ ተጠግነዋል።
- **እዳ ንህቢ**፡- የእዳ ንህቢ የውጭ ግድግዳ ድሮ ተዝባብ የነበረው ሲሆን አሁን ግን የለውም። ግድግዳው ከላይ በጣም ተሸራርፎና ተጎሳቁሎ ስለነበር እንደገና ከላይ አንድ መደዳ ተጨማሪ ግንባታ በማድረግ ተስተካክሎና ውሃ ለኩ ጠብቆ ተገንብቷል። ተዝባብ ያስፈልገዋል። ግን በጊዜ እትረት ተግባራዊ ለማድረግ አልተቻለም።
- **የደንባ ጣራ**፡- ፈርሶ የነበረው ጣራ በከፊል ተጠግኗል። አሁንም ያለተሠራ ቀሪ አለበት።
- **የእዳ ማዕጥና ተዝባብ**፡- በደንብ ተስተካክሎ ተሠርቷል።

ቀሪ ሥራዎች እንደገና ስንሄድ መከናወን ይገባቸዋል። ካልሆነ እንደገና ይበላሻሉ። የእዳ ንህቢ ግድግዳ አሁን ደስ በሚል ሁኔታ ይገኛል። ነገር ግን ተዝባብ ካልተደረገለት ዝናቡ ወደ ግድግዳው እየገባ እንደገና ለብልሽት ይጋለጣል። የደንባ ጣራ ገና ክፍት የሆነ ያልተጠገነ የቀረ ያለበት ከመሆኑም በላይ ሌላውም ቢሆን አፈሩ ለረዢም ጊዜ ከመቆየቱ የተነሳ ተሸርሽሯል።

# ውክልና በተመለከተ

ሁላቸሁም እንደምታስታውሱት ወደ ዓዲግራት ከመሄዳችን በፊት የውክልና ሠነድ አዘጋጅተን ነበር። ውክልናውም ለአቶ ሓጎስ ካሕሣይና ለአቶ ተክለሃይማኖት ገብረዝጊ ነው።

እዚያ ከሄድን በኋላ ግን በተለይ በአቶ ተክለሃይማኖት ገብረዝጊ ላይ ከሽማግሌዎቹ አንዳንዶቹና ከሌሎችም በጎ ያልሆነ ትችትና ነቀፋ ሲቀርብ ተመልክተናል። አንዳንዶች ነገሮችን እሱ እንዳባባሰ አድርገው እስከማየት የደረሱ ነበሩ። እሱን ወኪል ብታደርጉ ወደፊቱም ችግር ሊከሰት ይችላል የሚሉ ነበሩ።

የዕርቁ ነገር ካለቀ በኋላ ግን ተክለሃይማኖት ገብረዝጊ አይሆንም ሲሉን ከነበሩት አንዳንዶች አቋማቸውን ቀይረው የሱን ውክልና አስፈላጊነት አምነውበታል። በተለይም ከመሬት አስተዳደሮች ጋር ላለን ግንኙነት የአቶ ተክለሃይማኖት ገብረዝጊ መወከል አጅግ አስፈላጊ ነው።

ስለዚህ በቀጥታ ከነወ/ገብርኤል ሊኖረን የሚችለው ግንኙነት በአቶ ሓጎስ ካሕሣይ በኩል እንዲካሄድ ሆኖ ሌላው በአቶ ተክለሃይማኖት በኩል እንዲካሄድ በማለት የውክልና ሰነዶቹን ሰጥተናቸዋል። አቶ ተክለሃይማኖት ገብረመስቀል ለመወከል የነበረን ሃሳብ እሱ ራሱ እኔ ጤናና ጊዜ ቢኖረኝ ኖሮ እኔው ራሴ ወክሉኝ ብዬ እጠይቃቸሁ ነበር። ግን ጤናዬ የተስተካከለ ባለመሆኑ አልችልም። ቢሆንም ሓጎስንና ተክለሃይማኖት ገብረዝጊን ባስፈላጊው ሁሉ አማክራቸዋለሁ ብሎናል።

# የአቶ ዳንዮም ረዳና የአቶ ሃሊ ተክለሃይማኖት ጉብኝት

ወ/ሪት ወለላ ኃይለሥላሴ ባደረገችላቸው ግብዣ መሠረት በሙያቸው አርቺቴክቶች የሆኑት አቶ ዳንዮም ረዳ ታምራት እና አቶ ሃሊ ተክለሃይማኖት ደርሶ ከወ/ሪት ወለላ ኃይለሥላሴ ጋር በመሆን ቅዳሜ ሰኔ 2 ቀን 2010 ዓ.ም. ከአዲስ አበባ ተነስተው ወደ ብዓቲ ሓጎሳ በመምጣት ቦታውን በአቶ ተክለሃይማኖት ደርሶ አስጎብኝነት እስከ ዝባን ዓዲ አስካ ድረስ በመውጣት ከሙያቸው አንፃር ተመልክተውታት። በቅርብ ጊዜ ውስጥም ሃሳባቸውን እንደሚያካፍሉን ተስፋችን ነው።



<div class="home-section">
  <div class="bio-wrapper">
		  <div class="bio-box">
		  	<img src="{{ "/images/Gezana-Main-Gate-IMG_7376.png" | prepend: site.baseurl }}" alt="ዋናው በር" class="img-responsive" />
				<h3>ዋናው በር</h3>
				<div class="bio-copy">
					<p>
             የቤታችን ዋናው መግቢያ በር ከተጠገነ በኋላ
					</p>
				</div>
			</div>
		  <div class="bio-box">
		  	<img src="{{ "/images/Gate-to-Eda-Nihbi-IMG_3654.png" | prepend: site.baseurl }}" alt="እዳ ንህቢ በር" class="img-responsive" />
				<h3>እዳ ንህቢ በር</h3>
				<div class="bio-copy">
					<p>
             የእዳ ንህቢ በር ከተጠገነ በኋላ
					</p>
				</div>
			</div>
		  <div class="bio-box">
		  	<img src="{{ "/images/Eda-Mogogo-After-Repair-MG_3057.png" | prepend: site.baseurl }}" alt="እዳ ሞጎጎ" class="img-responsive" />
				<h3>እዳ ሞጎጎ</h3>
				<div class="bio-copy">
					<p>
             እዳ ሞጎጎ ከተጠገነ በኋላ ጣራው ይህን ይመስላል
					</p>
				</div>
			</div>
		  <div class="bio-box">
		  	<img src="{{ "/images/BH-Gezana-From-Ziban-Adi-Aska.jpg" | prepend: site.baseurl }}" alt="BH" class="img-responsive" />
				<h3>ቤታችን ከላይ ሲታይ</h3>
				<div class="bio-copy">
					<p>
             ቤታችን ከዝባን ዓዲ አስካ አካባቢ ሲታይ
					</p>
				</div>
			</div>
  </div>
</div>



# Trip to Be'ati Hagosa

### Budget and Expense Summary

18 Ginbot to 2 Sene 2010 (E.C.)

**Budget	70,000.00**


**Expenses** 

| Name | Amount | Total | Balance |
|------|-------:|------:|--------:|
| Tickets	| 44,931.00 |  |  |
| Hotel Beds	| 10,400.00 |  |  |
| House repair	| 16,916.00 |  |  |
| Honorarium	| 7,800.00 |  |  |
| Transportation (Between Mekelle and Adigrat)	| 5,400.00 |  |  |
| Transportation (Bajjajs in Adigrat)	| 433.00 |  |  |
| Miscellaneous	| 3,220.00 |  |  |
| **Total**		|  | **89,100.00** |	**.00** |


[^1]: የወጪ ሪፖርት ለብቻው ተዘጋጅቷል። በአጠቃላይ ብር 89,1000 ወጪ ተደርጓል።


